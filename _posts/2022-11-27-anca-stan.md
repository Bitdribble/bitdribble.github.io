---
title: "Rugați-vă pentru Anca Stan"
categories: people
author:
- Andrei Radulescu-Banu
layout: post
---

Mesajul a venit neașteptat, pe telefon. Radu m-a sunat să-mi spună: "Mama nu e bine. E la spital, intubată. Am putu s-o văd numai cu mari intervenții. I-am vorbit, mi s-a spus că nu poate auzi. Dar eu cred că a auzit."

Vocea i se rupea.

"Mama ține foarte mult la tine. Te consideră fiul ei, și ar fi vrut să-ți spun, să te informez."

Dar câți băieți și fete nu a avut Anca Stan.

"Dar tu, tu cum te simți?", l-am întrebat. " Cu ce pot să vă ajut?"

"Rugați-vă pentru ea. Este tot ce puteți să faceți."

Ce înseamnă Anca Stan pentru mine, și pentru mulți alții? Cum poate o personanâ plăpândă, penru că toți suntem, la urma urmei, frunze căzute în vânt, cum poate cineva să schimbe viața atâtor altora, să le dea încredere, și un sens?

Acest mister al existenței, de ce unii dintre noi trăiesc pe o treaptă mai înaltă, și ating cu forța lor vie pe mulți mulți alții - care e formula, dacă o formulă există? Care e secretul?

Este și această meditație, și căutare, un fel de a te ruga pentru cineva. Te rogi, asta înseamnă că îți deschizi gândurile către Creator. Te supui posibilității că vei fi atins de harul și grația lui. Dar și că meditezi, prezent, atent să înțelegi fiecare nuanță. Rugăciunea ca o formă activă, trăind aici și acum.

Anca Stan a venit profesoară de matematică la Mihai Viteazul cândva prin anii '60. Fusese una din cele mai bune studente la Facultatea de Matematică, dar nu și-a dorit să rămână la facultate, deși ar fi putut. S-a gândit că nu i se potrivește.

A dorit să fie într-o clasă de liceu, cu mulți elevi în jurul său.

Acesta este un prim semn despre ce îndruma pe ea. Munca de matematician, aridă, abstractă și singulară, pe de o parte, ascuns în colțul tău, ore în șir, perfectând tehnici și reparcurgând munca altora de dinaintea ta. La vânătoare de idei, așteptând inspirația, obsedănd după o problemă care, încet încet, își lasă secretele descifrate.

Iar pe de altă parte, a fi între niște adulți în devenire, deschiși, curioși, cu interese unii în matematică, sau fizică, sau orice alte interese, creând în mic lumea viitoare.

Nu era un timp potrivit pentru cineva să fie profesor. Dar când a fost așa un timp. Tânăra profesoară primise repartizarea la acest liceu, dar era un loc competitiv, la unul din primele licee din țară. Orice s-ar spune, nu toți sunt născuți să ție o clasâ în mână, și să-i mai învețe și ceva. Directorul adjunct a venit neanunțat în clasa ei, să vadă cu ochii lui. Profesoara a fost, astfel, admisă, primită și sprijinită, pentru mai departe.

Pe de altă parte, România anilor '60 avea niște cutume. Oamenii erau suspicioși despre originea socială a altora, și despre etnia lor. Zvonurile se porneau ușor, și circulau neîntrerupt.

Numele de fată al profesoarei era Anca Grosu. Fiincă era frumoasă, deșteaptă și cu mult suflet, unii au răspândit zvonul că ar fi evreică. Asta nu e ceva ce mi-a povestit când am cunoscut-o... E ceva ce mi-a împărtâșit cu mult, mult mai târziu. "Și de dacă aș fi fost?", mi-a spus, cu dezamăgire față de lumea multeori nedreaptă.

Dar a avut sprijinul altor colegi, de la liceu, mai înțelepți. Erau acolo în cancelarie mai mulți oameni de calitate, care să încline balanța.

Mult iubită a fost Anca Stan de elevi. Cu mare atenție și dragose i-a îndrumat, dar îndrumat nu este cuvântul potrivit. Pentru că Anca Stan lucra pe prea multe planuri. Nu era un singur drum, și matematica, în sine, șirul de leme și propoziții și teoreme, nu sunt primul care îmi vin în gând de la orele ei, nici al doișlea, nici al treilea.

Era atentă cu fiecare student, gata să-l primească unde se găsea el. "Eu știu că cei dintre voi care vor merge la medicină nu vor avea nevoie de toată Analiza Matematică pe care o facem în ultimii doi ani. V-am cerut să știți bine ce am făcut în primii doi ani, dar acum știu că vă pregătiți ore după ore pentru admitere la medicină".

Mulți, după cum a spus, au ajus doctori din clasa noastră. Vreo doi, profesori unversitari, încă câțiva, ca mine, ingineri, dar cei mai mulți, doctori.

Lecțiile ei erau însă modele de claritate, alegând exact materialul esențial, cu figura cea mai potrivită, și cu contraexemplele necesare. Niște lecții de maestru, dar făcute interactiv, astfel ca studenții să descopere, sau să pară că descoperă ei înșiși, rezultatele.

S-a spus că Anca Stan era, probabil, una dintre cele mai bune profesoare de matematică din țară. Și că studenții ei mergeau la tot soiul de facultăți tehnice și politehnice... și deja știau tot materialul, pentru că fuseseră în clasa ei.

Iar materialul nu era ușor. Analiză matematică, cu demonstrații? Derivate și integrate, limite, vecinătăți, șiruri, convergență... Păi nu se mai face analiza cu demonstrații nici la colegiile mari. Ani mai târziu, la MIT, spre surprinderea mea, nici studenții de doctorat nu știau demonstrațiile de la Analiză - decât doar dacă se specializau în domeniul respectiv.

Nu. Ce se face, la MIT, sunt câteva definiții, multe probleme, și câteva intuiții... 

Nu se face, pentru că e prea dificil. Ei bine, se fac multe alte lucruri acolo la MIT.

Dar să vorbesc un pic despre viața Ancăi Stan în afara liceului. Era foarte apropriată de mama sa, care a locuit cu ea, în casa lor de pe Strada Spătar Nicolae Milescu, până la sfârșit.

Iar despre tatăl ei, Anca Stan vorbea cu multă dragoste, arătând în jurul casei, uite, asta și asta a fost făcut cu mâna lui, de tatăl meu.

A avut ea o relație cu totul specială cu părinții săi.

Dinspre tată, unchiul ei, Ion Grosu, fusese ofițer și luptase în ambele războaie mondiale. Anca Stan i-a colectat memoriile, păstrate în manuscris, le-a editat, și le-a publicat sub titlul "Memoriile unui Ofițer de Informații", la Editura Militară.

Era pasionată de istorie, și mai mult decăt atât, aici erau memoriile unui membru al familiei, care i-au permis să afle multe detalii pe care nu le știa despre cei apropriați ai ei. Considera povestea lui Ion Grosu, însă, interesantă din perspectiva lui, ca militar de informații - antrenat să observe atitudini și tendințe sociale care nu sunt, uneori, ușor vizibile unui ochi neantrenat.

Am aflat multe lucruri noi despre istoria acestei țări, și a neamului nostru, din cartea lui Ion Grosu. Una este să judeci acele evenimente teribile privind înapoi, alta este să le privești, cum le-a privit Ion Grosu, de la fața locului - și să le pui, sincer, pe hârtie, așa cum te-au marcat, și cum ai încercat să le influențezi, în bine.

Generația lui este, poate, uitată, și, poate, nu așa de bine înțeleasă de noi, cei care am venit în urmă, și am beneficiat de sacrificiul lor. Deși acum, cu războiul din Ucraina, începem să înțelegem un pic mai direct ce a însemnat această luptă a generației vechi.

Anca Stan era foarte interesată și atentă la lumea trecută, și la generațiile care se perindaseră înaintea noastră. Colecta materiale cu atenția unui istoric profesionist, vizita în personă, contacta specialiști. Privea trecutul cu același discernământ cu care privea pe studenții și pe colegii săi, căutând neostenit lucrurile de valoare, care explică mai bine prezentul, și din care putem învăța ceva.

Deși ea nu ar formula această căutare ca pe o formă de învățătură.

Există multe feluri de a face istoria. Pentru Anca Stan era o formă de a întâlni, și de a face conexiuni.

Asta este ceva ceea ce, eu, n-aș putea să fac, sau, ca să zicem așa, încă încerc să învăț - istoria nu ca o poveste formală, ci ca o formă de cunoaștere interpersonală.

Este una din marile calități ale Ancăi Stan. Ea are acest talent, de a găsi oameni, prezenți, trecuți, sau, în cazul elevilor ei, oameni viitori... Și de a găsi exact filonul de aur din persoana respectivă, de a-l aprecia, și de a-l pune în evidență.

Când o vizitam în București, mă invita să merg la un nou muzeu cu ea, sau la o librărie Humanitas, sau la o conferință la Teatrul Național.

Cu ea ma fost prima și singura dată la Muzeul de Artă Veche Apuseană Ing. Dumitru Minovici. Multe lucruri de admirat în mici muzee private răspândite prin București!

La îndemnul ei, am căutat și vizitat Muzeul Zambaccian. În fiecare an, acum, mă întorc la acest muzeu, și mă gândesc la Anca Stan.

Cu ea am fost la Palatul Cotroceni, unde ne-a dus, din cameră în cameră, explicîndu-ne toate exponatele și spunându-ne toate poveștile.

Atâta energie vie și dorință de a afla!

Anul acesta, în vizită la ea acasă, în curte, sub bolta de viță de vie, mi-a arătat ultimul proiect al ei. A adunat materiale și poze, referințe și citate, cât să parcurgă o istorie a Munteniei și a Bucureștilor.

Piesa de bază este o hartă a Calei Victoriei, care însă marchează nu ce este construit acum - palate ca cel al Poștei, actualul Muzeu de Istorie Națională, sau, vis-a-vis, Casa Cec datând de la 1900 - ci hanurile și casele de familie peste care acese palate și birouri mai moderne au fost construite.

Această hartă, minuțios făcută în culori, cu orientarea fiecărei case, marcând curtea și clădirea, cu numele familiilor subliniate, scrise caligrafic - munca unui spirit universal, aplecat peste istoria unui oraș, și a unor lumi pierdute, uitate nu doar ele... ci acoperite, val după val, de alte generații uitate.

Pe unul din pamflete, Anca Stan citează următorul motto:

**... Ceea ce este numai al unui oraș și nu al orcărui altuia, înfățișarea și viața lui dau sufletului nostru o formă interioară specifică și se constituie în LUME a lui.**

**Dar pentru ca un oraș să devină lume a ta și tipar penru relația ta cu largul lumii etse nevoie să fi trăit în el îndelung... să-i cunoști fiecare ungher și să-i știi cât mai bine întregul trecut... și mai este nevoie să fi fost din când în când plecat de acasă. Să ânțelegi ceva din viața și sufletul Atenei și al Romei, al Parisului și al Londrei. Și apoi să vii înapoi și să intri la loc în pătimirile propriei tale lumi care, ca lume, este tot atât de mare ca oricare alta** - Petru Creția, "Bucureștii ca lume", rev. Arhitectura, 1990.

În 1990, Bucureștiul tocmai încheia o epocă de distrugeri de case vechi și biserici, și începea o nouă epocă de revaloriare a arhitecturii vechi, pe de o parte - și de alta, de dezvoltare haotică, fără un plan de urbanizare.

Câteva cuvinte despre viața personală a Ancăi Stan. Are doi băieți, Mihai și Radu, iar din partea lui Mihai, doi nepoți. Soțul ei, pilot militar, s-a prăpădit cu ani în urmă. Fratele ei, fugit de dictatura comunistă în Austria. Ca răzbunare asupra familiei, armata i-a interzis soțului Ancăi Stan să mai zboare misiuni militare. Aripi tăiate de regim ca pedeapsă colectivă pentru familie.

Eu am cunoscut-o pe Anca Stan în clasa a 11-a, și am făcut clasele ei pentru doi ani.

Circumstanțele aproprierii noastre le-am deslușit mult mai târziu. Eram pasionat de matematică din școală, începusem să merg duminicile la clase pregătitoare de olimpiade, și petreceam destul timp făcând probleme după probleme. Citeam manualele cu un an sau doi înainte, și tot rezolvam din Gazeta Matematică.

La Treapta 1a, la Mihai Viteazul, am avut nota 10 la matematică, și 7 la română. Ceea ce m-a aterizat, pentru doi ani, la profilul de Mecanică - nu la clasele avansate de mate-fizică predate de Anca Stan.

Însă la Treapta a 2a, am avansat pe merit, ziceam eu, cu multă pregătire, la mult doritul profil de mate-fizică. Unde am cunoscut-o pe Anca Stan.

Am devenit nu studentul ei preferat, pentru că toți erau. Dar ne-am apropriat. Anca Stan invita studenți în mod curent la ea acasă, unde multe se povesteau, mai puțin de matematică... Era un semn de intrare în lume, și de a cunoaște crema iceului - cei mai buni alți studenți, și cei mai buni alți profesori.

Așa s-a întâmplat că am devenit apropriați. De atunci, săptămână de săptămănă, când eram ân București, o vizitam, și aflam de la ea ultimele preocupări, ultimele prietenii pe care le făcea.

Fiecare lucru bun aduce alte lucruri bune. Cu suportul ei, și a celor din jurul meu, olimpiadele au mers tot mai bine. Apoi, Facultatea de Matematică, doctorat la MIT, apoi, inginer, mai nou de mașini self-driving.

Am aflat, de fapt, povestea adevărată a examenului meu de Treapta a 2a mult mai târziu. De fapt, primisem o notă foarte proastă. Aș fi rămas mai departe în profilul mecanică. Poate că ce a urmat n-ar mai fi urmat.

Însă Anca Stan, nu știu cum, a găsit lucrarea mea de treaptă, și a luat inițiativa, fără să mă cunoască. Este exact tipul de inițiativă pe care îl lua.

S-a dus cu lucrarea la comisie, s-a luptat, și a ajuns la Inspectorul pe Municipiu - cred că îl chema Dăneț - care i-a dat dreptate, și a schimbat nota mea de la treaptă.

Când am vizitat-o în vara lui 2022, Anca Stan tocmai se întorcea de la o mare reuniune cu fosti studenți. Erau o generație cu mult înaintea noastră, și o invitaseră la un restaurant.

Dar, într-un fel, erau și la fel ca generația noastră, legați între ei de experiența din liceu, cu dorințele, cunoștiințele și privările de atunci.

Cănd noi eram în liceu, profesorii noștri erau mai tineri decât suntem noi acum. Timpul a trecut, și studenții de atunci pot vedea lumea cu perspectiva experienței și a vârstei pe care o aveau dascălii lor.

Fiecare trăiește viața lui, și experiența niciunului nu e aceeași.

Pentru mine, trăiesc în mai multe lumi. Este lumea vecinilor de oraș din Lexington, Massachusetts. Este lumea din Town Meeting - adunarea obștească, efectiv, un mic conges. Sunt colegii de la servici, mulți indieni-americani, chinezi-americani - toți ingineri, toți preocupați cu proiectele noastre.

Mai este lumea prietenilor noștri români din America, cu care ne petrem zilele onomastice, sau facem excursii. Și lumea foștilor colegi de olimpiade, toți profesori universitari și cercetători, matematicieni de mare succes.

Ne învârtim pe mai multe orbite, și fiecare din lumile acestea are logica ei.

Dar, la mijloc, această continuă mișcare are și ea un punct fix - mai precis, pe cei care ne-au pornit pe această cale. Anca Stan a fost, pentru mine și mulți alții, un 'prime mover'. Închei cu aceste cuvinte ale lui Horace Mann, apostolul școlilor publice din Massachusetts:

**Coiled up in this institution, as in a spring, there is a vigor whose uncoiling may wheel the spheres.**