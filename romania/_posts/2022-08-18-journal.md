---
layout: post
title: "Jurnal"
author:
- Andrei Radulescu-Banu
---

Suntem o generație care bate cu aceeași inimă, și poartă aceleași idealuri? Sau un grup de foști colegi de liceu care, în dorința de a afla unul despre viața celuilalt, suntem ascultători, încurajatori și un pic indulgenți?

Cu trecerea timpului ne-am schimbat, desigur, dar avem și un centru dur în jurul cărora ne-am format, straturi-straturi, și în revederea noastră după cît, treizeci și trei de ani, încercăm mai degrabă să aflăm ce avem în comun, decât ceea ce ne separă și indivuduează.

Dar destul cu acest vorbit în numele altora. Care confundă politețea și înțelegerea cu o identificare în grup.

Cât de subtile și de ușor de mis-interpretat sunt aceste indentități. Avem noi, foștii colegi, oare, o identitate de foști colegi?

Ce faci, cum îți merge, familie, copii. Profesie. Iubiri, dar nu, de asta vorbim mai puțin, divorț, libertate, de asta tot vorbim. Dragostea e ceva care nu se împărtășește, ține de lumea interioară. Povești de dragoste, dar și de respingere, decepție, despărțire.

Cum spune Tolstoi - familiile fericite sunt toate la fel, fiecare familie nefericită este nefericită în felul său. Dar, mai degrabă, familiile fericite sunt fericite în viața lor privată, și astfel par, pe dinafară, să fie toate fericite la fel.

